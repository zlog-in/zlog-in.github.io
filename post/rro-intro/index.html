<!DOCTYPE html>
<html lang="en-us">
 





    

  
<meta charset="utf-8" />

  <title>《民权初步》序 - Zlog</title>


<meta http-equiv="X-UA-Compatible" content="IE=edge" />
<meta name="viewport" content="width=device-width, initial-scale=1.0" />
<link rel="stylesheet" href="/css/latex.css" />
<link rel="stylesheet" href="/css/main.css" />
<link rel="stylesheet" href="https://latex.now.sh/style.css">
<script>
  MathJax = {
    tex: {
      inlineMath: [['$', '$'], ['\\(', '\\)']]
    },
    svg: {
      fontCache: 'global'
    }
  };
  </script>
<script id="MathJax-script" async src="https://cdn.jsdelivr.net/npm/mathjax@3/es5/tex-mml-chtml.js"></script>
<meta name="generator" content="Hugo 0.83.1" />
 
  
  <body>






<header>  
  <nav class="navbar">
  <div class="nav">
    

    <ul class="nav-links">
      
    </ul>
  </div>
</nav>
  <div class="intro-header">
    <div class="container">
      <div class="post-heading">
        
          <h1>《民权初步》序</h1>
          
        

      </div>
    </div>
  </div>


</header>
<div id="content">
  <div class="container" role="main">
    <article class="article" class="blog-post">
      <div class="postmeta">
        <span class="meta-post">
  <i class="fa fa-calendar-alt"></i>Aug 6, 2021
  
</span>
      </div>
      <br>
      
    <blockquote>
<p>最近在读《罗伯特议事规则》，瞥见孙中山因此书作序言，便手录在此。</p>
</blockquote>
<p>中華民族者，世界之至大者也，亦世界之至優者也。中華土地，世界之至廣者也，亦世界之至富者也。然而以此至大至優之民族，據至廣至富之土地，會此世運進化之時、人文發達之際，猶未能先我東鄰而改造一富強之國家者，其故何也？人心渙散，民力不凝結也。</p>
<p>中國四萬萬之衆，等於一盤散沙，此豈天生而然也？實異族之專制有以致之也。在滿清之世，集會有禁，文字成獄，偶語棄市，是人民之集會自由、出版自由、思想自由，皆已銷奪淨盡，至二百六十餘年之久。種族不至滅絕亦云幸矣，豈復能期其人心固结、羣力發揚耶！</p>
<p>乃天不棄此優秀衆大之民族。其始也，得歐風美雨之吹沐。其繼也，得東鄰維新之喚起。其終也 ，得革命風潮之震蕩。遂一舉而推翻異族之專制，光復祖宗之故業，又能循世界進化之潮流，而創立中華民國。無如國體初建，民權未張，是以野心家竟欲覆民權而復帝制，民國五年已變洪憲元年矣！所幸革命之元氣未消，新舊兩派皆爭相反對帝制自爲者，而民國乃得中興。今後民國前途之安危若何，則全視民權之發達如何耳。</p>
<p>何爲民國？美國總統林肯氏有言曰：「民之所有，民之所治，民之所享。」此之謂民國也。何爲民權？即近來瑞士國所行之制：民有選舉官吏之權，民有罷免官吏之權，民有創制法案之權，民有複決法案之權，此之謂四大民權也。必具有此四大民權，方得謂爲純粹之民國也。革命黨之誓約曰：「恢復中華，創立民國。」蓋欲以此世界至大至優之民族，而造一世界之至進步、至莊嚴、至富強、至安樂之國家，而爲民所有、爲民所治、爲民所享者也。</p>
<p>今民國之名已定矣。名正則言順，言順則事成，而革命之功，亦以之而畢矣。此後顧名思義，循名課實，以完成革命志士之志，而造成一純粹民國者，則國民之責也。蓋國民爲一國之主，爲統治權之所出。而實行其權者，則發端於選舉代議士。尚能按部就班，以漸而進，由幼稚而強壯，民權發達，則純粹之民國可指日而待也。</p>
<p>民權何由而發達？則從固結人心、糾合羣力始。而欲固結人心、糾合羣力，又非從集會不爲功。是集會者，實爲民權發達之第一步。然中國人受集會之厲禁，數百年於茲，合羣之天性殆失，是以集會之原則，集會之條理，集會之習慣，集會之經驗，皆闕然無有。以一盤散沙之民衆，忽而登彼於民國主人之位，宜乎其手足無措，不知所從；所謂集會，則烏合而已。是中國之國民，今日實未能行民權之第一步也。</p>
<p>然則何爲而可？吾知野心家必曰：非帝政不可。曲學者必曰：非專制不可。不知國猶人也，人之初生，不可一日而舉步，而國之初造，豈能一日而突飛？孩提之學步也，必有保姆教之，今國民之學步，亦當如是。此《民權初步》一書之所由做，而以教國民行民權之第一步也。</p>
<p>自西學東來也，玄妙如宗教、哲學，奧衍如天、算、理、化，資治如政治、經濟，實用如農、工、商、兵，博雅如歷史、文藝，無不各有專書，而獨於淺近需要之議學，則尚闕如，誠爲吾國人羣社會之一大缺憾也。夫議事之學，西人童而習之，至中學程度，則已成爲第二之天性矣，所以西人合羣團體之力，常超吾人之上也。</p>
<p>西國議學之書，不知其幾千百家也，而其流行常見者，亦不下百數十種，然皆陳陳相因，大同小異。此書所取材料者，不過數種，而尤以沙德氏之書爲最多，以其淺顯易明，便於初學，而始於吾國人也。此書條分縷析，應有盡有，已全括議學之妙用矣。自合議制度始於英國，而流佈於歐美各國，以至於今，數百年來之經驗習慣，可於此書一朝而得之矣。</p>
<p>此書譬之兵家之操典，化學之公式，非瀏覽誦讀之書，乃習練演試之書也。若以瀏覽誦讀而治此書，則必味如嚼蠟，終無所得。若以習練演試而治此書，則將如啖蔗，漸入佳境。一旦貫通，則會議之妙用，可全然領略矣。</p>
<p>凡欲負國民之責任者，不可不習此書。凡欲固結吾國之人心，糾合吾國之民力者，不可不熟習此書，而遍傳之餘國人，使成爲一普通之常識。家族也、社會也、學堂也、農團也、工黨也、商會也、公司也、國會也、省會也、縣會也，國務會議也、軍事會議也，皆當以此爲法則。</p>
<p>此書爲教吾國人行民權之第一步之方法也。倘此第一步能行，行之能穩，則逐步前進，民權之發達必有登峯造極之一日。語曰：「行遠自邇，登高自卑。」吾國人既知民權爲人類進化之極則，&hellip;&hellip;，而定之以爲制度矣，則行第一步之功夫，萬不可忽略也。苟人人熟習此書，則人心自結，民力自固。如是，以我四萬萬衆優秀文明之民族，而握有世界最良美之土地、最博大之富源，若一心一意，以圖富強，吾決十年之後，必能駕歐美而上之也。四萬萬同胞，行哉勉之。</p>
<p>民國六年二月二十一日 孫文序於上海</p>


      
      
    
    </article>
    
  </div>

        </div><footer>
  <div class="container">
    <p class="credits copyright">
      <p class="credits theme-by">
        <br>
        <a href="/about">Zhān</a>
        &copy;
        <a href="/">2021 </a>
       
        <a rel="license" href="http://creativecommons.org/licenses/by-nc/4.0/" ><img alt="Creative Commons Licence" style="margin: auto;" src="https://i.creativecommons.org/l/by-nc/4.0/88x31.png" /></a>

      </p>
  </div>
</footer></body>
</html>
